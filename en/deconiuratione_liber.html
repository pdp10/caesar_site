<!DOCTYPE HTML PUBLIC "-//W3C//DTD HTML 4.01 Transitional//IT">
<HTML>
<HEAD>
   <link rel="schema.DC" href="http://purl.org/DC/elements/1.0/" title="The Dublin Core metadata Element Set" />
   <meta http-equiv="Content-Type" content="text/html; charset=iso-8859-1" >
   <META NAME="DC.Title" CONTENT="Traduzioni multilingua: Gaio Giulio Cesare">
	<META NAME="DC.Creator" CONTENT="Piero Dalle Pezze">
	<META NAME="DC.Creator.Address" CONTENT="">
	<META NAME="DC.Date.Creation" CONTENT="2000-12-03">
	<META HTTP-EQUIV="DC.Date.X-MetadataLastModified" CONTENT="2008-01-31">
	<META NAME="DC.Type" CONTENT="text">
	<META NAME="DC.Format" CONTENT="text/html">
	<META NAME="DC.Identifier" CONTENT="">
	<META NAME="DC.Language" CONTENT="it;en;de">
	<META NAME="DC.Subject" CONTENT="Cesare Cicerone Tacito Catullo Sallustio traduzioni latino italiano inglese tedesco">
   <META NAME="DC.Description.TableofContents" LANG="it" 
         CONTENT="Traduzioni in italiano, inglese, tedesco di autori latini: Cesare, Sallustio, Cicerone, Tacito, Catullo">
   <META NAME="DC.Description.TableofContents" LANG="en"
         CONTENT="Translation in English, Italian and German of latin authors: Caesar, Sallustius, Cicero, Tacitus, Catullus">
   <META NAME="generator" CONTENT="GNU/EMACS">
   <META NAME="description" CONTENT="Traduzioni in italiano, inglese, tedesco di autori latini: Cesare, Sallustio, Cicerone, Tacito, Catullo">
   <META NAME="keywords" CONTENT="Cesare Cicerone Tacito Catullo Sallustio traduzioni latino italiano inglese tedesco">
   <TITLE>Latin translations: Gaius Giulius Caesar</TITLE>
   <LINK rel="stylesheet" type="text/css" href="../style.css">
   <LINK lang="it" title="Traduzioni latine multilingua: Gaio Giulio Cesare" rel="alternate" hreflang="it" href="../Cesare.htm">
   <LINK lang="en" title="Latin translations: Gaius Giulius Caesar" rel="alternate" hreflang="en" href="../CesareEn.htm">
   <base target="RIGHT">
</HEAD>

<body>

<div id="top-left">
<span>

<!-- Search Freefind -->
<TABLE>
<TD>
<FORM ACTION="http://search.freefind.com/find.html" METHOD="GET" target="_top">
<A HREF="http://search.freefind.com/find.html?id=73359458">Search this site</A> or 
<A HREF="http://search.freefind.com/find.html?id=73359458&t=w">the web</a> powered by 
<A HREF="http://www.freefind.com">FreeFind</A>
<INPUT TYPE="HIDDEN" NAME="id" SIZE="-1" VALUE="73359458">
<INPUT TYPE="HIDDEN" NAME="pid" SIZE="-1" VALUE="r">
<INPUT TYPE="HIDDEN" NAME="mode" SIZE="-1" VALUE="ALL"> <br>
<INPUT TYPE="SUBMIT" VALUE="Find"> <INPUT TYPE="TEXT" NAME="query" SIZE="25"> <br><br>
<input type="SUBMIT" name="sitemap" value="Site Map"><br> 
<input type="radio" name="t" value="s" CHECKED>Site Search
<input type="radio" name="t" value="w">Web Search
</FORM></TD></TABLE>
<A HREF="http://search.freefind.com/find.html?id=73359458&m=0&p=0">Site Map</A>   
<A HREF="http://search.freefind.com/find.html?id=73359458&w=0&p=0">What's New</A>   
<A HREF="http://search.freefind.com/find.html?id=73359458">Search</A>
<!-- Search Freefind -->
</span>
</div>

<div id="top">
<span><center>
    <h1>SALLUSTIUS</h1> 
    <h2>- De coniuratione Catilinae -</h2>
</CENTER></span>
</div>

<div id="top-right">
<span>
<a href="http://www3.clustrmaps.com/counter/maps.php?url=http://digilander.libero.it/jackdanielspl/Cesare.htm" id="clustrMapsLink"><img src="http://www3.clustrmaps.com/counter/index2.php?url=http://digilander.libero.it/jackdanielspl/Cesare.htm" style="border:0px;" alt="Locations of visitors to this page" title="Locations of visitors to this page" id="clustrMapsImg" />
</a>
<script type="text/javascript">
function cantload() {
img = document.getElementById("clustrMapsImg");
img.onerror = null;
img.src = "http://www2.clustrmaps.com/images/clustrmaps-back-soon.jpg";
document.getElementById("clustrMapsLink").href = "http://www2.clustrmaps.com";
}
img = document.getElementById("clustrMapsImg");
img.onerror = cantload;
</script>
<!-- CQ Counter code start -->
<script type="text/javascript" language="javascript"><!-- 
_n=navigator.appName; _t=new Date(); function t() { document.write( 
"<img src=\"http://1it.cqcounter.com/cgi-bin/c?_id=750614&_z=4&_r="+
_r+"&_c="+_c+"&_j="+_j+"&_t="+(_t.getTimezoneOffset())+
"&_l="+escape(document.referrer)+"\" height=15 width=70 "+
"border=0>");} _c="0"; _r="0"; _j="U";//--></script>
<script type="text/javascript" language="javascript1.2"><!-- 
_b=screen; _r=_b.width; _n!="Netscape"?_c=_b.colorDepth : _c=_b.pixelDepth;
navigator.javaEnabled()?_j="Y":_j="N";//--></script>
<a href="http://it.cqcounter.com/cgi-bin/s?_id=750614" 
target="_top"><script type="text/javascript" language="javascript"><!-- 
t(); //--></script><noscript><img width=70 height=15 border=0 alt="" 
src="http://1it.cqcounter.com/cgi-bin/c?_id=750614&_z=4"></noscript></a>
<!-- CQ Counter code end -->
</span>
</div>

<div id="left" lang="en">
<span>
<h3>HOME PAGE: [<A href="../CesareEn.htm">English</A>][<A href="../Cesare.htm">Italian</A>]</<h3><br>
<h3>Caesar's masterworks:</h3>
<ul>
<li><a href="bellogallico.html">De bello gallico</a></li>
<li><a href="bellocivili.html">De bello civili</a></li>
<li><a href="bellohis.html">De bello hispaniensi</a></li>
<li><a href="belloafr.html">De bello africo</a></li>
<li><a href="belloale.html">De bello alexandrino</a></li>
</ul>
<h3>Other latin authors:</h3>
<ul>
<li><a href="catullus.html">Catullus</a></li>
<li><a href="cicero.html">Cicero</a></li>
<li><a href="horatius.html">Horatius</a></li>
<li><a href="ovidius.html">Ovidius</a></li>
<li><a href="sallustius.html">Sallustius</a></li>
<li><a href="tacitus.html">Tacitus</a></li>
</ul>

<h3><a href="links.html">External useful links</a></h3>
</span>
</div>


<div id="right">
 <span>
<p align="justify">[1] Omnes homines, qui sese student praestare ceteris
animalibus, summa ope niti decet, ne vitam silentio transeant veluti pecora,
quae natura prona atque ventri oboedientia finxit. Sed nostra omnis vis
in animo et corpore sita est: animi imperio, corporis servitio magis utimur;
alterum nobis cum dis, alterum cum beluis commune est. Quo mihi rectius
videtur ingeni quam virium opibus gloriam quaerere et, quoniam vita ipsa
qua fruimur brevis est, memoriam nostri quam maxime longam efficere. Nam
divitiarum et formae gloria fluxa atque fragilis est, virtus clara aeternaque
habetur. Sed diu magnum inter mortalis certamen fuit, vine corporis an
virtute animi res militaris magis procederet. Nam et prius quam incipias
consulto, et ubi consulueris mature facto opus est. Ita utrumque per se
indigens alterum alterius auxilio eget.
<p align="justify">[2] Igitur initio reges-nam in terris nomen imperi id
primum fuit-diversi pars ingenium, alii corpus exercebant: etiam tum vita
hominum sine cupiditate agitabatur; sua cuique satis placebant. Postea
vero quam in Asia Cyrus, in Graecia Lacedaemonii et Athenienses coepere
urbis atque nationes subigere, libidinem dominandi causam belli habere,
maximam gloriam in maximo imperio putare, tum demum periculo atque negotiis
compertum est in bello plurimum ingenium posse. Quod si regum atque imperatorum
animi virtus in pace ita ut in bello valeret, aequabilius atque constantius
sese res humanae haberent, neque aliud alio ferri neque mutari ac misceri
omnia cerneres. Nam imperium facile iis artibus retinetur, quibus initio
partum est. Verum ubi pro labore desidia, pro continentia et aequitate
libido atque superbia invasere, fortuna simul cum moribus immutatur. Ita
imperium semper ad optimum quemque a minus bono transfertur. Quae homines
arant navigant aedificant, virtuti omnia parent. Sed multi mortales, dediti
ventri atque somno, indocti incultique vitam sicuti peregrinantes transigere;
quibus profecto contra naturam corpus voluptati, anima oneri fuit. Eorum
ego vitam mortemque iuxta aestimo, quoniam de utraque siletur. Verum enim
vero is demum mihi vivere atque frui anima videtur, qui aliquo negotio
intentus praeclari facinoris aut artis bonae famam quaerit. Sed in magna
copia rerum aliud alii natura iter ostendit.
<p align="justify">[3] Pulchrum est bene facere rei publicae, etiam bene
dicere haud absurdum est; vel pace vel bello clarum fieri licet; et qui
fecere et qui facta aliorum scripsere, multi laudantur. Ac mihi quidem,
tametsi haudquaquam par gloria sequitur scriptorem et auctorem rerum, tamen
in primis arduom videtur res gestas scribere: primum quod facta dictis
exequenda sunt; dein quia plerique quae delicta reprehenderis malevolentia
et invidia dicta putant, ubi de magna virtute atque gloria bonorum memores,
quae sibi quisque facilia factu putat, aequo animo accipit, supra ea veluti
ficta pro falsis ducit. Sed ego adulescentulus initio, sicuti plerique,
studio ad rem publicam latus sum, iique mihi multa adversa fuere. Nam pro
pudore, pro abstinentia, pro virtute audacia largitio avaritia vigebant.
Quae tametsi animus aspernabatur insolens malarum artium, tamen inter tanta
vitia inbecilla aetas ambitione corrupta tenebatur; ac me, cum ab relicuorum
malis moribus dissentirem, nihilo minus honoris cupido eadem quae ceteros
fama atque invidia vexabat.
<p align="justify">[<a NAME="4"></a>4] Igitur ubi animus ex multis miseriis
atque periculis requieuit et mihi relicuam aetatem a re publica procul
habendam decrevi, non fuit consilium socordia atque desidia bonum otium
conterere, neque vero agrum colendo aut venando, servilibus officiis, intentum
aetatem agere; sed a quo incepto studioque me ambitio mala detinuerat,
eodem regressus statui res gestas populi Romani carptim, ut quaeque memoria
digna videbantur, perscribere, eo magis quod mihi a spe metu partibus rei
publicae animus liber erat. Igitur de Catilinae coniuratione quam verissime
potero paucis absoluam; nam id facinus in primis ego memorabile existimo
sceleris atque periculi novitate. De cuius hominis moribus pauca prius
explananda sunt, quam initium narrandi faciam.
<p align="justify">[<a NAME="5"></a>5] L. Catilina, nobili genere natus,
fuit magna vi et animi et corporis, sed ingenio malo pravoque. Huic ab
adulescentia bella intestina caedes rapinae discordia civilis grata fuere,
ibique iuventutem suam exercuit. Corpus patiens inediae algoris vigiliae,
supra quam cuiquam credibile est. Animus audax subdolus varius, cuius rei
libet simulator ac dissimulator, alieni appetens, sui profusus, ardens
in cupiditatibus; satis eloquentiae, sapientiae parum. Vastus animus immoderata
incredibilia nimis alta semper cupiebat. Hunc post dominationem L. Sullae
libido maxima invaserat rei publicae capiendae; neque id quibus modis assequeretur,
dum sibi regnum pararet, quicquam pensi habebat. Agitabatur magis magisque
in dies animus ferox inopia rei familiaris et conscientia scelerum, quae
utraque iis artibus auxerat, quas supra memoraui. Incitabant praeterea
corrupti civitatis mores, quos pessima ac diversa inter se mala, luxuria
atque avaritia, vexabant. Res ipsa hortari videtur, quoniam de moribus
civitatis tempus admonuit, supra repetere ac paucis instituta maiorum domi
militiaeque, quo modo rem publicam habuerint quantamque reliquerint, ut
paulatim immutata ex pulcherrima atque optima pessima ac flagitiosissima
facta sit, disserere.
<p align="justify"><a NAME="6"></a>[6] Urbem Romam, sicuti ego accepi, condidere
atque habuere initio Troiani, qui Aenea duce profugi sedibus incertis vagabantur,
et cum his Aborigines, genus hominum agreste, sine legibus, sine imperio,
liberum atque solutum. Hi postquam in una moenia convenere, dispari genere,
dissimili lingua, alius alio more viventes, incredibile memoratu est quam
facile coaluerint: ita brevi multitudo diversa atque vaga concordia civitas
facta erat. Sed postquam res eorum civibus moribus agris aucta satis prospera
satisque pollens videbatur, sicuti pleraque mortalium habentur, invidia
ex opulentia orta est. Igitur reges populique finitimi bello temptare,
pauci ex amicis auxilio esse: nam ceteri metu perculsi a periculis aberant.
At Romani domi militiaeque intenti festinare, parare, alius alium hortari,
hostibus obviam ire, libertatem patriam parentisque armis tegere. Post
ubi pericula virtute propulerant, sociis atque amicis auxilia portabant,
magisque dandis quam accipiendis beneficiis amicitias parabant. Imperium
legitimum, nomen imperi regium habebant. Delecti, quibus corpus annis infirmum,
ingenium sapientia validum erat, rei publicae consultabant: hi vel aetate
vel curae similitudine patres appellabantur. Post ubi regium imperium,
quod initio conservandae libertatis atque augendae rei publicae fuerat,
in superbiam dominationemque se convertit, immutato more annua imperia
binosque imperatores sibi fecere: eo modo minime posse putabant per licentiam
insolescere animum humanum.
<p align="justify">[<a NAME="7"></a>7] Sed ea tempestate coepere se quisque
magis extollere magisque ingenium in promptu habere. Nam regibus boni quam
mali suspectiores sunt, semperque iis aliena virtus formidulosa est. Sed
civitas incredibile memoratu est adepta libertate quantum brevi creverit:
tanta cupido gloriae incesserat. Iam primum iuventus, simul ac belli patiens
erat, in castris per laborem usum militiae discebat, magisque in decoris
armis et militaribus equis quam in scortis atque conviviis libidinem habebant.
Igitur talibus viris non labor insolitus, non locus ullus asper aut arduus
erat, non armatus hostis formidulosus: virtus omnia domuerat. Sed gloriae
maximum certamen inter ipsos erat: se quisque hostem ferire, murum ascendere,
conspici, dum tale facinus faceret, properabat. Eas divitias, eam bonam
famam magnamque nobilitatem putabant. Laudis avidi, pecuniae liberales
erant; gloriam ingentem, divitias honestas volebant. Memorare possum, quibus
in locis maximas hostium copias populus Romanus parva manu fuderit, quas
urbis natura munitas pugnando ceperit, ni ea res longius nos ab incepto
traheret.
<p align="justify">[<a NAME="8"></a>8] Sed profecto fortuna in omni re dominatur;
ea res cunctas ex libidine magis quam ex vero celebrat obscuratque. Atheniensium
res gestae, sicuti ego aestimo, satis amplae magnificaeque fuere, verum
aliquanto minores tamen quam fama feruntur. Sed quia provenere ibi scriptorum
magna ingenia, per terrarum orbem Atheniensium facta pro maximis celebrantur.
Ita eorum qui fecere virtus tanta habetur, quantum eam verbis potuere extollere
praeclara ingenia. At populo Romano numquam ea copia fuit, quia prudentissimus
quisque maxime negotiosus erat, ingenium nemo sine corpore exercebat, optimus
quisque facere quam dicere, sua ab aliis bene facta laudari quam ipse aliorum
narrare malebat.
<p align="justify">[<a NAME="9"></a>9] Igitur domi militiaeque boni mores
colebantur; concordia maxima, minima avaritia erat; ius bonumque apud eos
non legibus magis quam natura valebat. Iurgia discordias simultates cum
hostibus exercebant, cives cum civibus de virtute certabant. In suppliciis
deorum magnifici, domi parci, in amicos fideles erant. Duabus his artibus,
audacia in bello, ubi pax evenerat aequitate, seque remque publicam curabant.
Quarum rerum ego maxima documenta haec habeo, quod in bello saepius vindicatum
est in eos, qui contra imperium in hostem pugnaverant quique tardius revocati
proelio excesserant, quam qui signa relinquere aut pulsi loco cedere ausi
erant; in pace vero quod beneficiis magis quam metu imperium agitabant
et accepta iniuria ignoscere quam persequi malebant.
<p align="justify">[<a NAME="10"></a>10] Sed ubi labore atque iustitia res
publica crevit, reges magni bello domiti, nationes ferae et populi ingentes
vi subacti, Carthago aemula imperi Romani ab stirpe interiit, cuncta maria
terraeque patebant, saevire fortuna ac miscere omnia coepit. Qui labores,
pericula, dubias atque asperas res facile toleraverant, iis otium divitiaeque,
optanda alias, oneri miseriaeque fuere. Igitur primo pecuniae, deinde imperi
cupido crevit: ea quasi materies omnium malorum fuere. Namque avaritia
fidem probitatem ceterasque artis bonas subvertit; pro his superbiam, crudelitatem,
deos neglegere, omnia venalia habere edocuit. Ambitio multos mortalis falsos
fieri subegit, aliud clausum in pectore, aliud in lingua promptum habere,
amicitias inimicitiasque non ex re, sed ex commodo aestimare, magisque
vultum quam ingenium bonum habere. Haec primo paulatim crescere, interdum
vindicari; post ubi contagio quasi pestilentia invasit, civitas immutata,
imperium ex iustissimo atque optimo crudele intolerandumque factum.
<p align="justify">[<a NAME="11"></a>11] Sed primo magis ambitio quam avaritia
animos hominum exercebat, quod tamen vitium propius virtutem erat. Nam
gloriam honorem imperium bonus et ignavos aeque sibi exoptant; sed ille
vera via nititur, huic quia bonae artes desunt, dolis atque fallaciis contendit.
Avaritia pecuniae studium habet, quam nemo sapiens concupivit: ea quasi
venenis malis inbuta corpus animumque virilem effeminat, semper infinita
insatiabilis est, neque copia neque inopia minuitur. Sed postquam L. Sulla
armis recepta re publica bonis initiis malos eventus habuit, rapere omnes,
trahere, domum alius, alius agros cupere, neque modum neque modestiam victores
habere, foeda crudeliaque in civis facinora facere. Huc accedebat, quod
L. Sulla exercitum, quem in Asia ductaverat, quo sibi fidum faceret, contra
morem maiorum luxuriose nimisque liberaliter habuerat. Loca amoena, voluptaria
facile in otio ferocis militum animos molliverant: ibi primum insuevit
exercitus populi Romani amare potare, signa tabulas pictas vasa caelata
mirari, ea privatim et publice rapere, delubra spoliare, sacra profanaque
omnia polluere. Igitur ii milites, postquam victoriam adepti sunt, nihil
relicui victis fecere. Quippe secundae res sapientium animos fatigant:
ne illi corruptis moribus victoriae temperarent.
<p align="justify">[<a NAME="12"></a>12] Postquam divitiae honori esse coepere
et eas gloria imperium potentia sequebatur, hebescere virtus, paupertas
probro haberi, innocentia pro malevolentia duci coepit. Igitur ex divitiis
iuventutem luxuria atque avaritia cum superbia invasere: repere consumere,
sua parvi pendere, aliena cupere, pudorem pudicitiam, divina atque humana
promiscua, nihil pensi neque moderati habere. Operae pretium est, cum domos
atque villas cognoveris in urbium modum exaedificatas, visere templa deorum,
quae nostri maiores, religiosissimi mortales, fecere. Verum illi delubra
deorum pietate, domos suas gloria decorabant, neque victis quicquam praeter
iniuriae licentiam eripiebant. At hi contra, ignavissimi homines, per summum
scelus omnia ea sociis adimere, quae fortissimi viri victores reliquerant:
proinde quasi iniuriam facere, id demum esset imperio uti.
<p align="justify">[<a NAME="13"></a>13] Nam quid ea memorem, quae nisi iis
qui videre nemini credibilia sunt, a privatis compluribus subversos montis,
maria constrata esse? Quibus mihi videntur ludibrio fuisse divitiae: quippe
quas honeste habere licebat, abuti per turpitudinem properabant. Sed libido
stupri ganeae ceterique cultus non minor incesserat: viri muliebria pati,
mulieres pudicitiam in propatulo habere; vescendi causa terra marique omnia
exquirere; dormire prius quam somni cupido esset; non famem aut sitim,
neque frigus neque lassitudinem opperiri, sed ea omnia luxu antecapere.
Haec iuventutem, ubi familiares opes defecerant, ad facinora incendebant:
animus inbutus malis artibus haud facile libidinibus carebat; eo profusius
omnibus modis quaestui atque sumptui deditus erat.
<p align="justify">[<a NAME="14"></a>14] In tanta tamque corrupta civitate
Catilina, id quod factu facillimum erat, omnium flagitiorum atque facinorum
circum se tamquam stipatorum catervas habebat. Nam quicumque impudicus
adulter ganeo manu ventre pene bona patria laceraverat, quique alienum
aes grande conflaverat, quo flagitium aut facinus redimeret, praeterea
omnes undique parricidae sacrilegi convicti iudiciis aut pro factis iudicium
timentes, ad hoc quos manus atque lingua periurio aut sanguine civili alebat,
postremo omnes quos flagitium egestas conscius animus exagitabat, ii Catilinae
proximi familiaresque erant. Quod si quis etiam a culpa vacuos in amicitiam
eius inciderat, cottidiano usu atque illecebris facile par similisque ceteris
efficiebatur. Sed maxime adulescentium familiaritates appetebat: eorum
animi molles etiam et [aetate] fluxi dolis haud difficulter capiebantur.
Nam ut cuiusque studium ex aetate flagrabat, aliis scorta praebere, aliis
canes atque equos mercare; postremo neque sumptui neque modestiae suae
parcere, dum illos obnoxios fidosque sibi faceret. Scio fuisse nonnullos,
qui ita existimarent iuventutem, quae domum Catilinae frequentabat, parum
honeste pudicitiam habuisse; sed ex aliis rebus magis, quam quod cuiquam
id compertum foret, haec fama valebat.
<p align="justify">[<a NAME="15"></a>15] Iam primum adulescens Catilina multa
nefanda stupra fecerat, cum virgine nobili, cum sacerdote Vestae, alia
huiusce modi contra ius fasque. Postremo captus amore Aureliae Orestillae,
cuius praeter formam nihil umquam bonus laudavit, quod ea nubere illi dubitabat
timens privignum adulta aetate, pro certo creditur necato filio vacuam
domum scelestis nuptiis fecisse. Quae quidem res mihi in primis videtur
causa fuisse facinus maturandi. Namque animus impurus, dis hominibusque
infestus, neque vigiliis neque quietibus sedari poterat: ita conscientia
mentem excitam vastabat. Igitur colos exanguis, foedi oculi, citus modo,
modo tardus incessus: prorsus in facie vultuque vecordia inerat.
<p align="justify">[<a NAME="16"></a>16] Sed iuventutem, quam, ut supra diximus,
illexerat, multis modis mala facinora edocebat. Ex illis testis signatoresque
falsos commodare; fidem fortunas pericula vilia habere; post ubi eorum
famam atque pudorem attriverat, maiora alia imperabat. Si causa peccandi
in praesens minus suppetebat, nihilo minus insontis sicuti sontis circumvenire
iugulare: scilicet ne per otium torpescerent manus aut animus, gratuito
potius malus atque crudelis erat. His amicis sociisque confisus Catilina,
simul quod aes alienum per omnis terras ingens erat et quod plerique Sullani
milites, largius suo usi, rapinarum et victoriae veteris memores civile
bellum exoptabant, opprimendae rei publicae consilium cepit. In Italia
nullus exercitus, Cn. Pompeius in extremis terris bellum gerebat; ipsi
consulatum petenti magna spes, senatus nihil sane intentus: tutae tranquillaeque
res omnes, sed ea prorsus opportuna Catilinae.
<p align="justify">[<a NAME="17"></a>17] Igitur circiter Kalendas Iunias
L. Caesare et C. Figulo consulibus primo singulos appellare; hortari alios,
alios temptare; opes suas, imparatam rem publicam, magna praemia coniurationis
docere. Ubi satis explorata sunt quae voluit, in unum omnis convocat, quibus
maxima necessitudo et plurimum audaciae inerat. Eo convenere senatorii
ordinis P. Lentulus Sura, P. Autronius, L. Cassius Longinus, C. Cethegus.
P. et Ser. Sullae Ser. filii, L. Vargunteius, Q. Annius, M. Porcius Laeca,
L. Bestia, Q. Curius; praeterea ex equestri ordine M. Fuluius Nobilior,
L. Statilius, P. Gabinius Capito, C. Cornelius; ad hoc multi ex coloniis
et municipiis domi nobiles. Erant praeterea complures paulo occultius consili
huiusce participes nobiles, quos magis dominationis spes hortabatur quam
inopia aut alia necessitudo. Ceterum iuventus pleraque, sed maxime nobilium
Catilinae inceptis fauebat: quibus in otio vel magnifice vel molliter vivere
copia erat; incerta pro certis, bellum quam pacem malebant. fuere item
ea tempestate qui crederent M. Licinium Crassum non ignarum eius consili
fuisse: quia Cn. Pompeius, inuisus ipsi, magnum exercitum ductabat, cuiusuis
opes voluisse contra illius potentiam crescere, simul confisum, si coniuratio
valuisse, facile apud illos principem se fore.
<p align="justify">[<a NAME="18"></a>18] Sed antea item coniurauere pauci
contra rem publicam, in quis Catilina fuit. De qua quam verissime potero
dicam. L. Tullo et M'. Lepido consulibus P. Autronius et P. Sulla designati
consules legibus ambitus interrogati poenas dederant. Post paulo Catilina
pecuniarum repetundarum reus prohibitus erat consulatum petere, quod intra
legitimos dies profiteri nequiverat. Erat eodem tempore Cn. Piso, adulescens
nobilis, summae audaciae, egens, factiosus, quem ad perturbandam rem publicam
inopia atque mali mores stimulabant. Cum hoc Catilina et Autronius circiter
Nonas Decembris consilio communicato parabant in Capitolio Kalendis Ianuariis
L. Cottam et L. Torquatum consules interficere, ipsi fascibus correptis
Pisonem cum exercitu ad obtinendas duas Hispanias mittere. Ea re cognita
rursus in Nonas Februarias consilium caedis transtulerant. Iam tum non
consulibus modo, sed plerisque senatoribus perniciem machinabantur. Quod
ni Catilina maturasset pro curia signum sociis dare, eo die post conditam
urbem Romam pessimum facinus patratum foret. Quia nondum frequentes armati
convenerant, ea res consilium diremit.
<p align="justify">[<a NAME="19"></a>19] Postea Piso in citeriorem Hispaniam
quaestor pro praetore missus est annitente Crasso, quod eum infestum inimicum
Cn. Pompeio cognoverat. Neque tamen senatus provinciam inuitus dederat,
quippe foedum hominem a re publica procul esse volebat, simul quia boni
complures praesidium in eo putabant et iam tum potentia Pompei formidulosa
erat. Sed is Piso in provincia ab equitibus Hispanis, quos in exercitu
ductabat, iter faciens occisus est. Sunt qui ita dicant imperia eius iniusta
superba crudelia barbaros nequivisse pati; alii autem, equites illos, Cn.
Pompei veteres fidosque clientis, voluntate eius Pisonem aggressos: numquam
Hispanos praeterea tale facinus fecisse, sed imperia saeva multa antea
perpessos. Nos eam rem in medio relinquemus. De superiore coniuratione
satis dictum.
<p align="justify">[<a NAME="20"></a>20] Catilina ubi eos, quos paulo ante
memoravi, convenisse videt, tametsi cum singulis multa saepe egerat, tamen
in rem fore credens universos appellare et cohortari, in abditam partem
aedium secedit atque ibi omnibus arbitris procul amotis orationem huiusce
modi habuit: "Ni virtus fidesque vestra spectata mihi foret, nequiquam
opportuna res cecidisset; spes magna, dominatio in manibus frustra fuissent,
neque ego per ignaviam aut uana ingenia incerta pro certis captarem. Sed
quia multis et magnis tempestatibus vos cognovi fortis fidosque mihi, eo
animus ausus est maximum atque pulcherrimum facinus incipere, simul quia
vobis eadem quae mihi bona malaque esse intellexi; nam idem velle atque
idem nolle, ea demum firma amicitia est. Sed ego quae mente agitavi, omnes
iam antea diversi audistis. Ceterum mihi in dies magis animus accenditur,
cum considero, quae condicio vitae futura sit, nisi nosmet ipsi vindicamus
in libertatem. Nam postquam res publica in paucorum potentium ius atque
dicionem concessit, semper illis reges tetrarchae vectigales esse, populi
nationes stipendia pendere; ceteri omnes, strenui boni, nobiles atque ignobiles,
vulgus fuimus sine gratia, sine auctoritate, iis obnoxii, quibus, si res
publica valeret, formidini essemus. Itaque omnis gratia potentia honor
divitiae apud illos sunt aut ubi illi volunt; nobis reliquere pericula
repulsas iudicia egestatem. Quae quo usque tandem patiemini, o fortissimi
viri? nonne emori per virtutem praestat quam vitam miseram atque inhonestam,
ubi alienae superbiae ludibrio fueris, per dedecus amittere? verum enim
vero, pro deum atque hominum fidem, victoria in manu nobis est, viget aetas,
animus valet; contra illis annis atque divitiis omnia consenuerunt. tantummodo
incepto opus est, cetera res expediet. Etenim quis mortalium, cui virile
ingenium est, tolerare potest illis divitias superare, quas profundant
in extruendo mari et montibus coaequandis, nobis rem familiarem etiam ad
necessaria deesse? Illos binas aut amplius domos continuare, nobis larem
familiarem nusquam ullum esse? Cum tabulas signa toreumata emunt, nova
diruunt, alia aedificant, postremo omnibus modis pecuniam trahunt vexant,
tamen summa libidine divitias suas vincere nequeunt. At nobis est domi
inopia, foris aes alienum, mala res, spes multo asperior: denique quid
relicui habemus praeter miseram animam? Quin igitur expergiscimini? En
illa, illa quam saepe optastis libertas, praeterea divitiae decus gloria
in oculis sita sunt; fortuna omnia ea victoribus praemia posuit. res tempus
pericula egestas belli spolia magnifica magis quam oratio mea vos hortantur.
Vel imperatore vel milite me utimini: neque animus neque corpus a vobis
aberit. Haec ipsa, ut spero, vobiscum una consul agam, nisi forte me animus
fallit et vos servire magis quam imperare parati estis."
<p align="justify">[<a NAME="21"></a>21] Postquam accepere ea homines, quibus
mala abunde omnia erant, sed neque res neque spes bona ulla, tametsi illis
quieta mouere magna merces videbatur, tamen postulauere plerique, ut proponeret,
quae condicio belli foret, quae praemia armis peterent, quid ubique opis
aut spei haberent. Tum Catilina polliceri tabulas nouas, proscriptionem
locupletium, magistratus, sacerdotia, rapinas, alia omnia, quae bellum
atque libido victorum fert; praeterea esse in Hispania citeriore Pisonem,
in Mauretania cum exercitu P. Sittium Nucerinum, consili sui participes;
petere consulatum C. Antonium, quem sibi collegam fore speraret, hominem
et familiarem et omnibus necessitudinibus circumventum; cum eo se consulem
initium agendi facturum. Ad hoc maledictis increpabat omnis bonos, suorum
unum quemque nominans laudare: admonebat alium egestatis, alium cupiditatis
suae, compluris periculi aut ignominiae, multos victoriae Sullanae, quibus
ea praedae fuerat. Postquam omnium animos alacris videt, cohortatus, ut
petitionem suam curae haberent, conventum dimisit.
<p align="justify">[<a NAME="22"></a>22] Fuere ea tempestate qui dicerent
Catilinam oratione habita, cum ad ius iurandum popularis sceleris sui adigeret,
humani corporis sanguinem vino permixtum in pateris circumtulisse: inde
cum post execrationem omnes degustavissent, sicuti in sollemnibus sacris
fieri consueuit, aperuisse consilium suum, atque eo dicationem fecisse,
quo inter se fidi magis forent alius alii tanti facinoris conscii. Nonnulli
ficta et haec et multa praeterea existimabant ab iis, qui Ciceronis invidiam
quae postea orta est leniri credebant atrocitate sceleris eorum, qui poenas
dederant. Nobis ea res pro magnitudine parum comperta est.
<p align="justify">[<a NAME="23"></a>23] Sed in ea coniuratione fuit Q. Curius,
natus haud obscuro loco, flagitiis atque facinoribus coopertus, quem censores
senatu probri gratia mouerant. Huic homini non minor uanitas inerat quam
audacia: neque reticere quae audierat, neque suamet ipse scelera occultare,
prorsus neque dicere neque facere quicquam pensi habebat. Erat ei cum Fuluia,
muliere nobili, stupri vetus consuetudo. cui cum minus gratus esset, quia
inopia minus largiri poterat, repente glorians maria montisque polliceri
coepit et minari etiam ferro, ni sibi obnoxia foret, postremo ferocius
agitare quam solitus erat. At Fuluia insolentiae Curi causa cognita tale
periculum rei publicae haud occultum habuit, sed sublato auctore de Catilinae
coniuratione quae quoque modo audierat compluribus narrauit. Ea res in
primis studia hominum accendit ad consulatum mandandum M. Tullio Ciceroni.
Namque antea pleraque nobilitas invidia aestuabat, et quasi pollui consulatum
credebant, si eum quamuis egregius homo novos adeptus foret. Sed ubi periculum
advenit, invidia atque superbia post fuere.
<p align="justify">[<a NAME="24"></a>24] Igitur comitiis habitis consules
declarantur M. Tullius et C. Antonius. Quod factum primo popularis coniurationis
concusserat. Neque tamen Catilinae furor minuebatur, sed in dies plura
agitare: arma per Italiam locis opportunis parare, pecuniam sua aut amicorum
fide sumptam mutuam Faesulas ad Manlium quendam portare, qui postea princeps
fuit belli faciendi. Ea tempestate plurimos cuiusque generis homines ascivisse
sibi dicitur, mulieres etiam aliquot, quae primo ingentis sumptus stupro
corporis toleraverant, post ubi aetas tantummodo quaestui neque luxuriae
modum fecerat, aes alienum grande conflaverant. Per eas se Catilina credebat
posse servitia urbana sollicitare, urbem incendere, viros earum vel adiungere
sibi vel interficere.
<p align="justify">[<a NAME="25"></a>25] Sed in iis erat Sempronia, quae
multa saepe virilis audaciae facinora commiserat. Haec mulier genere atque
forma, praeterea viro liberis satis fortunata fuit; litteris Graecis Latinis
docta, psallere [et] saltare elegantius quam necesse est probae, multa
alia, quae instrumenta luxuriae sunt. Sed ei cariora semper omnia quam
decus atque pudicitia fuit; pecuniae an famae minus parceret, haud facile
discerneres; libido sic accensa, ut saepius peteret viros quam peteretur.
Sed ea saepe antehac fidem prodiderat, creditum abiuraverat, caedis conscia
fuerat: luxuria atque inopia praeceps abierat. Verum ingenium eius haud
absurdum: posse versus facere, iocum mouere, sermone uti vel modesto vel
molli vel procaci; prorsus multae facetiae multusque lepos inerat.
<p align="justify">[<a NAME="26"></a>26] His rebus comparatis Catilina nihilo
minus in proximum annum consulatum petabat, sperans, si designatus foret,
facile se ex voluntate Antonio usurum. Neque interea quietus erat, sed
omnibus modis insidias parabat Ciceroni. Neque illi tamen ad cavendum dolus
aut astutiae deerant. Namque a principio consulatus sui multa pollicendo
per Fuluiam effecerat, ut Q. Curius, de quo paulo ante memoravi, consilia
Catilinae sibi proderet; ad hoc collegam suum Antonium pactione provinciae
perpulerat, ne contra rem publicam sentiret; circum se praesidia amicorum
atque clientium occulte habebat. Postquam dies comitiorum venit et Catilinae
neque petitio neque insidiae, quas consulibus in campo fecerat, prospere
cessere, constituit bellum facere et extrema omnia experiri, quoniam quae
occulte temptaverat aspera foedaque evenerant.
<p align="justify">[<a NAME="27"></a>27] Igitur C. Manlium Faesulas atque
in eam partem Etruriae, Septimium quendam Camertem in agrum Picenum, C.
Iulium in Apuliam dimisit, praeterea alium alio, quem ubique opportunum
sibi fore credebat. Interea Romae multa simul moliri: consulibus insidias
tendere, parare incendia, opportuna loca armatis hominibus obsidere; ipse
cum telo esse, item alios iubere, hortari uti semper intenti paratique
essent; dies noctisque festinare vigilare, neque insomniis neque labore
fatigari. Postremo, ubi multa agitanti nihil procedit, rursus intempesta
nocte coniurationis principes convocat per M. Porcium Laecam, ibique multa
de ignavia eorum questus docet se Manlium praemisisse ad eam multitudinem,
quam ad capienda arma paraverat, item alios in alia loca opportuna, qui
initium belli facerent, seque ad exercitum proficisci cupere, si prius
Ciceronem oppressisset: eum suis consiliis multum officere.
<p align="justify">[<a NAME="28"></a>28] Igitur perterritis ac dubitantibus
ceteris C. Cornelius eques Romanus operam suam pollicitus et cum eo L.
Vargunteius senator constituere ea nocte paulo post cum armatis hominibus
sicuti salutatum introire ad Ciceronem ac de improuiso domi suae imparatum
confodere. Curius ubi intellegit, quantum periculum consuli impendeat,
propere per Fuluiam Ciceroni dolum qui parabatur enuntiat. Ita illi ianua
prohibiti tantum facinus frustra susceperant. Interea Manlius in Etruria
plebem sollicitare, egestate simul ac dolore iniuriae nouarum rerum cupidam,
quod Sullae dominatione agros bonaque omnia amiserat, praeterea latrones
cuiusque generis, quorum in ea regione magna copia erat, nonnullos ex Sullanis
coloniis, quibus libido atque luxuria ex magnis rapinis nihil relicui fecerant.
<p align="justify">[<a NAME="29"></a>29] Ea cum Ciceroni nuntiarentur, ancipiti
malo permotus, quod neque urbem ab insidiis priuato consilio longius tueri
poterat neque, exercitus Manli quantus aut quo consilio foret, satis compertum
habebat, rem ad senatum refert, iam antea vulgi rumoribus exagitatam. Itaque,
quod plerumque in atroci negotio solet, senatus decrevit, darent operam
consules, ne quid res publica detrimenti caperet. Ea potestas per senatum
more Romano magistratui maxima permittitur: exercitum parare, bellum gerere,
coercere omnibus modis socios atque civis, domi militiaeque imperium atque
indicium summum habere; aliter sine populi iussu nullius earum rerum consuli
ius est.
<p align="justify">[<a NAME="30"></a>30] Post paucos dies L. Saenius senator
in senatu litteras recitauit, quas Faesulis allatas sibi dicebat, in quibus
scriptum erat C. Manlium arma cepisse cum magna multitudine ante diem VI
Kalendas Nouembris. Simul, id quod in tali re solet, alii portenta atque
prodigia nuntiabant, alii conventus fieri, arma portari, Capuae atque in
Apulia seruile bellum moueri. Igitur senati decreto Q. Marcius Rex Faesulas,
Q. Metellus Creticus in Apuliam circumque ea loca missi-hi utrique ad urbem
imperatores erant, impediti ne triumpharent calumnia paucorum, quibus omnia
honesta atque inhonesta vendere mos erat-, sed praetores Q. Pompeius Rufus
Capuam, Q. Metellus Celer in agrum Picenum, iisque permissum, uti pro tempore
atque periculo exercitum compararent. Ad hoc, si quis indicavisset de coniuratione,
quae contra rem publicam facta erat, praemium servo libertatem et sestertia
centum, libero impunitatem eius rei et sestertia ducenta [milia], itemque
decrevere, uti gladiatoriae familiae Capuam et in cetera municipia distribuerentur
pro cuiusque opibus, Romae per totam urbem vigiliae haberentur iisque minores
magistratus praeessent.
<p align="justify">[<a NAME="31"></a>31] Quis rebus permota civitas atque
immutata urbis facies erat. Ex summa laetitia atque lascivia, quae diuturna
quies pepererat, repente omnis tristitia inuasit: festinare, trepidare,
neque loco neque homini cuiquam satis credere, neque bellum gerere neque
pacem habere, suo quisque metu pericula metiri. Ad hoc mulieres, quibus
rei publicae magnitudine belli timor insolitus incesserat, afflictare sese,
manus supplices ad caelum tendere, miserari parvos liberos, rogitare omnia,
omni rumore pavere, arripere omnia superbia atque deliciis omissis, sibi
patriaeque diffidere. At Catilinae crudelis animus eadem illa mouebat,
tametsi praesidia parabantur et ipse lege Plautia interrogatus erat ab
L. Paulo. Postremo dissimulandi causa aut sui expurgandi, sicut iurgio
lacessitus foret, in senatum venit. Tum M. Tullius consul, siue praesentiam
eius timens siue ira commotus, orationem habuit luculentam atque utilem
rei publicae, quam postea scriptam edidit. Sed ubi ille assedit, Catilina,
ut erat paratus ad dissimulanda omnia, demisso vultu, voce supplici postulare
a patribus coepit, ne quid de se temere crederent: ea familia ortum, ita
se ab adulescentia vitam instituisse, ut omnia bona in spe haberet; ne
existimarent sibi, patricio homini, cuius ipsius atque maiorum plurima
beneficia in plebem Romanam essent, perdita re publica opus esse, cum eam
seruaret M. Tullius, inquilinus civis urbis Romae. Ad hoc male dicta alia
cum adderet, obstrepere omnes, hostem atque parricidam vocare. Tum ille
furibundus "quoniam quidem circumventus" inquit "ab inimicis praeceps agor,
incendium meum ruina extinguam."
<p align="justify">[<a NAME="32"></a>32] Deinde se ex curia domum proripuit.
Ibi multa ipse secum volvens, quod neque insidiae consuli procedebant et
ab incendio intellegebat urbem vigiliis munitam, optimum factu credens
exercitum augere ac, prius quam legiones scriberentur, multa antecapere,
quae bello usui forent, nocte intempesta cum paucis in Manliana castra
profectus est. Sed Cethego atque Lentulo ceterisque, quorum cognoverat
promptam audaciam, mandat, quibus rebus possent, opes factionis confirment,
insidias consuli maturent, caedem incendia aliaque belli facinora parent:
sese propediem cum magno exercitu ad urbem accessurum. Dum haec Romae geruntur,
C. Manlius ex suo numero legatos ad Marcium Regem mittit cum mandatis huiusce
modi:
<p align="justify">[<a NAME="33"></a>33] "Deos hominesque testamur, imperator,
nos arma neque contra patriam cepisse neque quo periculum aliis faceremus,
sed uti corpora nostra ab iniuria tuta forent, qui miseri, egentes violentia
atque crudelitate faeneratorum plerique patriae, sed omnes fama atque fortunis
expertes sumus. Neque cuiquam nostrum licuit more maiorum lege uti neque
amisso patrimonio liberum corpus habere: tanta saevitia faeneratorum atque
praetoris fuit. Saepe maiores vestrum, miserti plebis Romanae, decretis
suis inopiae eius opitulati sunt, ac novissime memoria nostra propter magnitudinem
aeris alieni volentibus omnibus bonis argentum aere solutum est. Saepe
ipsa plebs, aut dominandi studio permota aut superbia magistratuum, armata
a patribus secessit. At nos non imperium neque divitias petimus, quarum
rerum causa bella atque certamina omnia inter mortalis sunt, sed libertatem,
quam nemo bonus nisi cum anima simul amittit. Te atque senatum obtestamur,
consulatis miseris civibus, legis praesidium quod iniquitas praetoris eripuit
restituatis, neve nobis eam neccessitudinem imponatis, ut quaeramus, quonam
modo maxime ulti sanguinem nostrum pereamus."
<p align="justify">[<a NAME="34"></a>34] Ad haec Q. Marcius respondit, si
quid ab senatu petere vellent, ab armis discedant, Romam supplices proficiscantur:
ea mansuetudine atque misericordia senatum populi Romani semper fuisse,
ut nemo umquam ab eo frustra auxilium petiuerit. At Catilina ex itinere
plerisque consularibus, praeterea optimo cuique litteras mittit: se falsis
criminibus circumventum, quoniam factioni inimicorum resistere nequiuerit,
fortunae cedere, Massiliam in exilium proficisci, non quo sibi tanti sceleris
conscius esset, sed uti res publica quieta foret neve ex sua contentione
seditio oreretur. Ab his longe diversas litteras Q. Catulus in senatu recitauit,
quas sibi nomine Catilinae redditas dicebat. Earum exemplum infra scriptum
est.
<p align="justify">[<a NAME="35"></a>35] "L. Catilina Q. Catulo. Egregia
tua fides, re cognita, grata mihi magnis in meis periculis, fiduciam commendationi
meae tribuit. Quam ob rem defensionem in novo consilio non statui parare:
satisfactionem ex nulla conscientia de culpa proponere decrevi, quam me
dius fidius veram licet cognoscas. Iniuriis contumeliisque consitatus,
quod fructu laboris industriaeque meae priuatus statum dignitatis non obtinebam,
publicam miserorum causam pro mea consuetudine suscepi, non quin aes alienum
meis nominibus ex possessionibus soluere non possem-et alienis nominibus
liberalitas Orestillae suis filiaeque copiis persolueret-, sed quod non
dignos homines honore honestatos videbam meque falsa suspicione alienatum
esse sentiebam. Hoc nomine satis honestas pro meo casu spes relicuae dignitatis
conseruandae sum secutus. plura cum scribere vellem, nuntiatum est vim
mihi parari. Nunc Orestillam commendo tuaeque fidei trado; eam ab iniuria
defendas, per liberos tuos rogatus. Haveto."
<p align="justify">[<a NAME="36"></a>36] Sed ipse paucos dies commoratus
apud C. Flaminium in agro Arretino, dum vicinitatem antea sollicitatam
armis exornat, cum fascibus atque aliis imperi insignibus in castra ad
Manlium contendit. Haec ubi Romae comperta sunt, senatus Catilinam et Manlium
hostis iudicat, ceterae multitudini diem statuit, ante quam sine fraude
liceret ab armis discedere praeter rerum capitalium condemnatis. Praeterea
decernit, uti consules dilectum habeant, Antonius cum exercitu Catilinam
persequi maturet, Cicero urbi praesidio sit. Ea tempestate mihi imperium
populi Romani multo maxime miserabile visum est. cui cum ad occasum ab
ortu solis omnia domita armis parerent, domi otiumatque divitiae, quae
prima mortales putant, affluerent, fuere tamen ciues, qui seque remque
publicam obstinatis animis perditum irent. Namque duobus senati decretis
ex tanta multitudine neque praemio inductus coniurationem patefecerat neque
ex castris Catilinae quisquam omnium discesserat: tanta vis morbi atque
uti tabes plerosque civium animos inuaserat.
<p align="justify">[<a NAME="37"></a>37] Neque solum illis aliena menserat,
qui conscii coniurationis fuerant, sed omnino cuncta plebes nouarum rerum
studio Catilinae incepta probabat. Id adeo more suo videbatur facere. Nam
semper in civitate, quibus opes nullae sunt, bonis invident, malos extollunt,
vetera odere, noua exoptant, odio suarum rerum mutari omnia student, turba
atque seditionibus sine cura aluntur, quoniam egestas facile habetur sine
damno. Sed urbana plebes, ea vero praeceps erat de multis causis. Primum
omnium qui ubique probro atque petulantia maxime praestabant, item alii
per dedecora patrimoniis amissis, postremo omnes quos flagitium aut facinus
domo expulerat, ii Romam sicut in sentinam confluxerant. Deinde multi memores
Sullanae victoriae, quod ex gregariis militibus alios senatores videbant,
alios ita divites, ut regio victu atque cultu aetatem agerent, sibi quisque,
si in armis foret, ex victoria talia sperabat. praeterea iuventus, quae
in agris manuum mercede inopiam toleraverat, priuatis atque publicis largitionibus
excita urbanum otium ingrato labori praetulerat. Eos atque alios omnis
malum publicum alebat. Quo minus mirandum est homines egentis, malis moribus,
maxima spe rei publicae iuxta ac sibi consuluisse. praeterea, quorum victoria
Sullae parentes proscripti, bona erepta, ius libertatis imminutum erat,
haud sane alio animo belli eventum expectabant. Ad hoc quicumque aliarum
atque senatus partium erant, conturbari rem publicam quam minus valere
ipsi malebant. Id adeo malum multos post annos in civitatem reverterat.
<p align="justify">[<a NAME="38"></a>38] Nam postquam Cn. Pompeio et M. Crasso
consulibus tribunicia postestas restituta est, homines adulescentes summam
potestatem nacti, quibus aetas animusque ferox erat, coepere senatum criminando
plebem exagitare, dein largiendo atque pollicitando magis incendere, ita
ipsi clari potentesque fieri. contra eos summa ope nitebatur pleraque nobilitas
senatus specie pro sua magnitudine. Namque, uti paucis verum absoluam,
post illa tempora quicumque rem publicam agitavere, honestis nominibus,
alii sicuti populi iura defenderent, pars quo senatus auctoritas maxima
foret, bonum publicum simulantes pro sua quisque potentia certabant. Neque
illis modestia neque modus contentionis erat: utrique victoriam crudeliter
exercebant.
<p align="justify">[<a NAME="39"></a>39] Sed postquam Cn. Pompeius ad bellum
maritimum atque Mithridaticum missus est, plebis opes imminutae, paucorum
potentia crevit. Ii magistratus, provincias aliaque omnia tenere; ipsi
innoxii, florentes, sine metu aetatem agere ceterosque iudiciis terrere,
quo plebem in magistratu placidius tractarent. Sed ubi primum dubiis rebus
nouandi spes oblata est, vetus certamen animos eorum arrexit. Quod si primo
proelio Catilina superior aut aequa manu discessisset, profecto magna clades
atque calamitas rem publicam oppressisset, neque illis, qui victoriam adepti
forent, diutius ea uti licuisset, quin defessis et exanguibus qui plus
posset imperium atque libertatem extorqueret. fuere tamen extra coniurationem
complures, qui ad Catilinam initio profecti sunt. In iis erat Fuluius,
senatoris filius, quem retractum ex itinere parens necari iussit. Isdem
temporibus Romae Lentulus, sicuti Catilina praeceperat, quoscumque moribus
aut fortuna novis rebus idoneos credebat, aut per se aut per alios sollicitabat,
neque solum civis, sed cuiusque modi genus hominum, quod modo bello usui
foret.
<p align="justify">[<a NAME="40"></a>40] Igitur P. Umbreno cuidam negotium
dat, uti legatos Allobrogum requirat eosque, si possit, impellat ad societatem
belli, existimans publice priuatimque aere alieno oppressos, praeterea
quod natura gens Gallica bellicosa esset, facile eos ad tale consilium
adduci posse. Umbrenus quod in Gallia negotiatus erat, plerisque principibus
civitatium notus erat atque eos noverat. Itaque sine mora, ubi primum legatos
in foro conspexit, percontatus pauca de statu civitatis et quasi dolens
eius casum requirere coepit, quem exitum tantis malis sperarent. Postquam
illos videt queri de avaritia magistratuum, accusare senatum, quod in eo
auxili nihil esset, miseriis suis remedium mortem expectare, "at ego" inquit
"vobis, si modo viri esse vultis, rationem ostendam, qua tanta ista mala
effugiatis". Haec ubi dixit, Allobroges in maximam spem adducti Umbrenum
orare, ut sui misereretur: nihil tam asperum neque tam difficile esse,
quod non cupidissime facturi essent, dum ea res civitatem aere alieno liberaret.
Ille eos in domum D. Bruti perducit, quod foro propinqua erat neque aliena
consili propter Semproniam; nam tum Brutus ab Roma aberat. praeterea Gabinium
arcessit, quo maior auctoritas sermoni inesset. Eo praesente coniurationem
aperit, nominat socios, praeterea multos cuiusque generis innoxios, quo
legatis animus amplior esset. Deinde eos pollicitos operam suam domum dimittit.
<p align="justify">[<a NAME="41"></a>41] Sed Allobroges diu in incerto habuere,
quidnam consili caperent. In altera parte erat aes alienum, studium belli,
magna merces in spe victoriae; at in altera maiores opes, tuta consilia,
pro incerta spe certa praemia. Haec illis volventibus tandem vicit fortuna
rei publicae. Itaque Q. Fabio Sangae, cuius patrocinio civitas plurimum
utebatur, rem omnem, uti cognoverant, aperiunt. Cicero per Sangam consilio
cognito legatis praecipit, ut studium coniurationis vehementer simulent,
ceteros adeant, bene polliceantur dentque operam, uti eos quam maxime manufestos
habeant.
<p align="justify">[<a NAME="42"></a>42] Isdem fere temporibus in Gallia
citeriore atque ulteriore, item in agro Piceno Bruttio Apulia motus erat.
Namque illi, quos ante Catilina dimiserat, inconsulte ac veluti per dementiam
cuncta simul agebant. Nocturnis consiliis, armorum atque telorum portationibus,
festinando agitando omnia plus timoris quam periculi effecerant. Ex eo
numero compluris Q. Metellus Celer praetor ex senatus consulto causa cognita
in vincula coniecerat, item in citeriore Gallia C. Murena, qui ei provinciae
legatus praeerat.
<p align="justify">[<a NAME="43"></a>43] At Romae Lentulus cum ceteris, qui
principes coniurationis erant, paratis ut videbatur magnis copiis constituerant,
uti, cum Catilina in agrum Aefulanum cum exercitu venisset, L. Bestia tribunus
plebis contione habita quereretur de actionibus Ciceronis bellique grauissimi
invidiam optimo consuli imponeret: eo signo proxima nocte cetera multitudo
coniurationis suum quodque negotium exequeretur. Sed ea divisa hoc modo
dicebantur: Statilius et Gabinius ut cum magna manu duodecim simul opportuna
loca urbis incenderent, quo tumultu facilior aditus ad consulem ceterosque,
quibus insidiae parabantur, fieret; Cethegus Ciceronis ianuam obsideret
eumque vi aggrederetur; alius autem alium, sed filii familiarum, quorum
ex nobilitate maxima pars erat, parentis interficerent; simul caede et
incendio perculsis omnibus ad Catilinam erumperent. Inter haec parata atque
decreta Cethegus semper querebatur de ignavia sociorum: illos dubitando
et dies prolatando magnas opportunitates corrumpere: facto, non consulto
in tali periculo opus esse, seque, si pauci adiuvarent, languentibus aliis
impetum in curiam facturum. Natura ferox, vehemens, manu promptus erat,
maximum bonum in celeritate putabat.
<p align="justify">[<a NAME="44"></a>44] Sed Allobroges ex praecepto Ciceronis
per Gabinium ceteros conveniunt. ab Lentulo, Cethego, Statilio, item Cassio
postulant ius iurandum, quod signatum ad civis perferant: aliter haud facile
eos ad tantum negotium impelli posse. Ceteri nihil suspicantes dant, Cassius
semet eo breui venturum pollicetur ac paulo ante legatos ex urbe proficiscitur.
Lentulus cum iis T. Volturcium quendam Crotoniensem mittit, ut Allobroges,
prius quam domum pergerent, cum Catilina data atque accepta fide societatem
confirmarent. Ipse Volturcio litteras ad Catilinam dat, quarum exemplum
infra scriptum est. "qui sim, ex eo, quem ad te misi, cognosces. fac cogites,
in quanta calamitate sis, et memineris te virum esse. consideres, quid
tuae rationes postulent. auxilium petas ab omnibus, etiam ab infimis."
ad hoc mandata verbis dat: cum ab senatu hostis iudicatus sit, quo consilio
servitia repudiet? In urbe parata esse quae iusserit. Ne cunctetur ipse
propius accedere.
<p align="justify">[<a NAME="45"></a>45] His rebus ita actis, constituta
nocte qua proficiscerentur Cicero per legatos cuncta edoctus L. Valerio
Flacco et C. Pomptino praetoribus imperat, ut in ponte Muluio per insidias
Allobrogum comitatus deprehendant. Rem omnem aperit, cuius gratia mittebantur;
cetera, uti facto opus sit, ita agant permittit. Illi, homines militares,
sine tumultu praesidiis collocatis, sicuti praeceptum erat, occulte pontem
obsidunt. Postquam ad id loci legati cum Volturcio venerunt et simul utrimque
clamor exortus est, Galli cito cognito consilio sine mora praetoribus se
tradunt, Volturcius primo cohortatus ceteros gladio se a multitudine defendit,
deinde, ubi a legatis desertus est, multa prius de salute sua Pomptinum
obtestatus, quod ei notus erat, postremo timidus ac vitae diffidens velut
hostibus sese praetoribus dedit.
<p align="justify">[<a NAME="46"></a>46] Quibus rebus confectis omnia propere
per nuntios consuli declarantur. At illum ingens cura atque laetitia simul
occupauere. Nam laetabatur intellegens coniuratione patefacta civitatem
periculis ereptam esse; porro autem anxius erat dubitans, in maximo scelere
tantis civibus deprehensis quid facto opus esset: poenam illorum sibi oneri,
impunitatem perdendae rei publicae fore credebat. Igitur confirmato animo
vocari ad sese iubet Lentulum, Cethegum, Statilium, Gabinium itemque Caeparium
Terracinensem, qui in Apuliam ad concitanda servitia proficisci parabat.
Ceteri sine mora veniunt; Caeparius, paulo ante domo egressus, cognito
indicio ex urbe profugerat. Consul Lentulum, quod praetor erat, ipse manu
tenens in senatum perducit, reliquos cum custodibus in aedem Concordiae
venire iubet. Eo senatum advocat magnaque frequentia eius ordinis Volturcium
cum legatis introducit, Flaccum praetorem scrinium cum litteris, quas a
legatis acceperat, eodem afferre iubet.
<p align="justify">[<a NAME="47"></a>47] Volturcius interrogatus de itinere,
de litteris, postremo quid aut qua de causa consili habuisset, primo fingere
alia dissimulare de coniuratione; post ubi fide publica dicere iussus est,
omnia, uti gesta erant, aperit docetque se paucis ante diebus a Gabinio
et Caepario socium asscitum nihil amplius scire quam legatos, tantummodo
audire solitum ex Gabinio P. Autronium, Ser Sullam, L. Vargunteium, multos
praeterea in ea coniuratione esse. Eadem Galli fatentur ac Lentulum dissimulantem
coarguunt praeter litteras sermonibus, quos ille habere solitus erat: ex
libris Sibyllinis regnum Romae tribus Corneliis portendi; Cinnam atque
Sullam antea, se tertium esse cui fatum foret urbis potiri; praeterea ab
incenso Capitolio illum esse vigesumum annum quem saepe ex prodigiis haruspices
respondissent bello civili cruentum fore igitur perlectis litteris, cum
prius omnes signa sua cognovissent, senatus decernit, uti abdicato magistratu
Lentulus itemque ceteri in liberis custodiis habeantur. Itaque Lentulus
P. Lentulo Spintheri, qui tum aedilis erat, Cethegus Q. Cornificio, Statilius
C. Caesari, Gabinius M Crasso, Caeparius-nam is paulo ante ex fuga retractus
erat-Cn. Terentio senatori traduntur.
<p align="justify">[<a NAME="48"></a>48] Interea plebs coniuratione patefacta
quae primo cupida rerum nouarum nimis bello fauebat, mutata mente Catilinae
consilia execrari, Ciceronem ad caelum tollere: veluti ex seruitute erepta
gaudium atque laetitiam agitabat. Namque alia belli facinora praedae magis
quam detrimento fore, incendium vero crudele, immoderatum ac sibi maxime
calamitosum putabat, quippe cui omnes copiae in usu cottidiano et cultu
corporis erant. Post eum diem quidam L. Tarquinius ad senatum adductus
erat, quem ad Catilinam proficiscentem ex itinere retractum aiebant. Is
cum se diceret indicaturum de coniuratione, si fides publica data esset,
iussus a consule quae sciret edicere, eadem fere quae Volturcius de paratis
incendiis, de caede bonorum, de itinere hostium senatum docet: praeterea
se missum a M. Crasso, qui Catilinae nuntiaret, ne eum Lentulus et Cethegus
aliique ex coniuratione deprehensi terrerent, eoque magis properaret ad
urbem accedere, quo et ceterorum animos reficeret et illi facilius e periculo
eriperentur. Sed ubi Tarquinius Crassum nominavit, hominem nobilem, maximis
divitiis, summa potentia, alii rem incredibilem rati, pars tametsi verum
existimabant, tamen quia in tali tempore tanta vis hominis magis lenienda
quam exagitanda videbatur, plerique Crasso ex negotiis priuatis obnoxii,
conclamant indicem falsum esse, deque ea re postulant uti referatur. Itaque
consulente Cicerone frequens senatus decernit Tarquini indicium falsum
videri eumque in vinculis retinendum neque amplius potestatem faciendam,
nisi de eo indicaret, cuius consilio tantam rem esset mentitus. Erant eo
tempore qui existimarent indicium illud a P. Autronio machinatum, quo facilius
appellato Crasso per societatem periculi reliquos illius potentia tegeret.
Alii Tarquinium a Cicerone immissum aiebant, ne Crassus more suo suscepto
malorum patrocinio rem publicam conturbaret. Ipsum Crassum ego postea praedicantem
audiui tantam illam contumeliam sibi ab Cicerone impositam.
<p align="justify">[<a NAME="49"></a>49] Sed isdem temporibus Q. Catulus
et C. Piso [neque precibus] neque pretio neque gratia Ciceronem impellere
potuere, uti per Allobroges aut alium indicem C. Caesar falso nominaretur.
Nam uterque cum illo grauis inimicitias exercebat: Piso oppugnatus in iudicio
pecuniarum repetundarum propter cuiusdam Transpadani supplicium iniustum,
Catulus ex petitione pontificatus odio incensus, quod extrema aetate, maximis
honoribus usus, ab adulescentulo Caesare victus discesserat. Res autem
opportuna videbatur, quod is priuatim egregia liberalitate, publice maximis
muneribus grandem pecuniam debebat. Sed ubi consulem ad tantum facinus
impellere nequeunt, ipsi singillatim circumeundo atque ementiendo, quae
se ex Volturcio aut Allobrogibus audisse dicerent, magnam illi invidiam
conflaverant, usque eo ut nonnulli equites Romani, qui praesidi causa cum
telis erant circum aedem Concordiae, seu periculi magnitudine seu animi
mobilitate impulsi, quo studium suum in rem publicam clarius esset, egredienti
ex senatu Caesari gladio minitarentur.
<p align="justify">[<a NAME="50"></a>50] Dum haec in senatu aguntur et dum
legatis Allobrogum et T. Volturcio, comprobato eorum indicio, praemia decernuntur,
liberti et pauci ex clientibus Lentuli diversis itineribus opifices atque
servitia in vicis ad eum eripiendum sollicitabant, partim exquirebant duces
multitudinum, qui pretio rem publicam vexare soliti erant. Cethegus autem
per nuntios familiam atque libertos suos, lectos et exercitatos, orabat
in audaciam, ut grege facto cum telis ad sese irrumperent. Consul ubi ea
parari cognovit, dispositis praesidiis, ut res atque tempus monebat, convocato
senatu refert, quid de iis fieri placeat, qui in custodiam traditi erant.
Sed eos paulo ante frequens senatus iudicaverat contra rem publicam fecisse.
Tum D. Iunius Silanus primus sententiam rogatus, quod eo tempore consul
designatus erat, de iis, qui in custodiis tenebantur, et praeterea de L.
Cassio, P. Furio, P. Umbreno, Q. Annio, si deprehensi forent, supplicium
sumendum decreverat; isque postea permotus oratione C. Caesaris pedibus
in sententiam Ti Neronis iturum se dixit, quod de ea re praesidiis additis
referendum censuerat. Sed Caesar, ubi ad eum ventum est, rogatus sententiam
a consule huiusce modi verba locutus est:
<p align="justify">[<a NAME="51"></a>51] "Omnis homines, patres conscripti,
qui de rebus dubiis consultant, ab odio, amicitia, ira atque misericordia
vacuos esse decet. Haud facile animus verum providet, ubi illa officiunt,
neque quisquam omnium libidini simul et usui paruit. Ubi intenderis ingenium,
valet; si libido possidet, ea dominatur, animus nihil valet. Magna mihi
copia est memorandi, patres conscripti, quae reges atque populi ira aut
misericordia impulsi male consuluerint. Sed ea malo dicere, quae maiores
nostri contra libidinem animi sui recte atque ordine fecere. Bello Macedonico,
quod cum rege Perse gessimus, Rhodiorum civitas magna atque magnifica,
quae populi Romani opibus creverat, infida et adversa nobis fuit. Sed postquam
bello confecto de Rhodiis consultum est, maiores nostri, ne quis divitiarum
magis quam iniuriiae causa bellum inceptum diceret, impunitos eos dimisere.
Item bellis Punicis omnibus, cum saepe Carthaginienses et in pace et per
indutias multa nefaria facinora fecissent, numquam ipsi per occasionem
talia fecere: magis quid se dignum foret, quam quid in illos iure fieri
posset, quaerebant. Hoc item vobis providendum est, patres conscripti.
Ne plus apud vos valeat P. Lentuli et ceterorum scelus quam vestra dignitas,
neu magis irae vestrae quam famae consulatis. Nam si digna poena pro factis
eorum reperitur, novum consilium approbo; sin magnitudo sceleris omnium
ingenia exuperat, his utendum censeo, quae legibus comparata sunt. Plerique
eorum, qui ante me sententias dixerunt, composite atque magnifice casum
rei publicae miserati sunt. Quae belli saevitia esset, quae victis acciderent,
enumerauere: rapi virgines, pveros; divelli liberos a parentum complexu;
matres familiarum pati quae victoribus collibuissent; fana atque domos
spoliari; caedem, incendia fieri; postremo armis, cadaueribus, cruore atque
luctu omnia compleri. Sed, per deos immortalis, quo illa oratio pertinuit?
An uti vos infestos coniurationi faceret? scilicet, quem res tanta et tam
atrox non permouit, eum oratio accendet. Non ita est, neque cuiquam mortalium
iniuriae suae paruae videntur, multi eas grauius aequo habuere. Sed alia
aliis licentia est, patres conscripti. Qui demissi in obscuro vitam habent,
si quid iracundia deliquere, pauci sciunt, fama atque fortuna eorum pares
sunt; qui magno imperio praediti in excelso aetatem agunt, eorum facta
cuncti mortales nouere. Ita in maxima fortuna minima licentia est; neque
studere neque odisse, sed minime irasci decet; quae apud alios iracundia
dicitur, ea in imperio superbia atque crudelitas appellatur. Equidem ego
sic existimo, patres conscripti, omnis cruciatus minores quam facinora
illorum esse. Sed plerique mortales postrema meminere et in hominibus impiis
sceleris eorum obliti de poena disserunt, si ea paulo seuerior fuit. D.
Silanum, virum fortem atque strenuum, certo scio quae dixerit studio rei
publicae dixisse, neque illum in tanta re gratiam aut inimicitias exercere:
eos mores eamque modestiam viri cognovi. Verum sententia eius mihi non
crudelis-quid enim in talis homines crudele fieri potest?-sed aliena a
re publica nostra videtur. Nam profecto aut metus aut iniuria te subegit,
Silane, consulem designatum genus poenae novum decernere. De timore superuacuaneum
est disserere, cum praesertim diligentia clarissimi viri consulis tanta
praesidia sint in armis. De poena possum equidem dicere, id quod res habet,
in luctu atque miseriis mortem aerumnarum requiem, non cruciatum esse;
eam cuncta mortalium mala dissoluere; ultra neque curae neque gaudio locum
esse. Sed, per deos immortalis, quam ob rem in sententiam non addidisti,
uti prius verberibus in eos animaduerteretur? An quia lex Porcia vetat?
At aliae leges item condemnatis civibus non animam eripi, sed exilium permitti
iubent. An quia grauius est verberari quam necari? Quid autem acerbum aut
nimis graue est in homines tanti facinoris conuictos? sin quia leuius est,
qui convenit in minore negotio legem timere, cum eam in maiore neglegeris?
At enim quis reprehendet quod in parricidas rei publicae decretum erit?
tempus dies fortuna, cuius libido gentibus moderatur. Illis merito accidet
quicquid evenerit; ceterum vos, patres conscripti, quid in alios statuatis,
considerate. omnia mala exempla ex rebus bonis orta sunt. Sed ubi imperium
ad ignaros eius aut minus bonos pervenit, novum illud exemplum ab dignis
et idoneis ad indignos et non idoneos transfertur. Lacedaemonii deuictis
Atheniensibus triginta viros imposuere, qui rem publicam eorum tractarent.
Ii primo coepere pessimum quemque et omnibus inuisum indemnatum necare:
ea populus laetari et merito dicere fieri. Post ubi paulatim licentia crevit,
iuxta bonos et malos libidinose interficere, ceteros metu terrere: ita
civitas seruitute oppressa stultae laetitiae grauis poenas dedit. Nostra
memoria victor Sulla cum Damasippum et alios eius modi, qui malo rei publicae
creverant, iugulari iussit, quis non factum eius laudabat? homines scelestos
et factiosos, qui seditionibus rem publicam exagitaverant, merito necatos
aiebant. Sed ea res magnae initium cladis fuit. Nam uti quisque domum aut
villam, postremo uas aut vestimentum alicuius concupiverat, dabat operam,
uti is in proscriptorum numero esset. Ita illi, quibus Damasippi mors laetitiae
fuerat, paulo post ipsi trahebantur, neque prius finis iugulandi fuit,
quam Sulla omnis suos divitiis expleuit. Atque haec ego non in M. Tullio
neque his temporibus vereor, sed in magna civitate multa et varia ingenia
sunt. Potest alio tempore, alio consule, cui item exercitus in manu sit,
falsum aliquid pro vero credi. ubi hoc exemplo per senatus decretum consul
gladium eduxerit, quis illi finem statuet aut quis moderabitur? maiores
nostri, patres conscripti, neque consili neque audaciae umquam eguere;
neque illis superbia obstabat. Quo minus aliena instituta, si modo proba
erant, imitarentur. Arma atque tela militaria ab Samnitibus, insignia magistratuum
ab Tuscis pleraque sumpserunt. Postremo, quod ubique apud socios aut hostis
idoneum videbatur, cum summo studio domi exequebantur: imitari quam invidere
bonis malebant. Sed eodem illo tempore Graeciae morem imitati verberibus
animaduertebant in civis, de condemnatis summum supplicium sumebant. Postquam
res publica adoleuit et multitudine civium factiones valuere, circumvenire
innocentes, alia huiusce modi fieri coepere, tum lex Porcia aliaeque leges
paratae sunt, quibus legibus exilium damnatis permissum est. Hanc ego causam,
patres conscripti, quo minus novum consilium capiamus, in primis magnam
puto. Profecto virtus atque sapientia maior illis fuit, qui ex paruis opibus
tantum imperium fecere, quam in nobis, qui ea bene parta vix retinemus.
Placet igitur eos dimitti et augeri exercitum Catilinae? Minime. Sed ita
censeo: publicandas eorum pecunias, ipsos in vinculis habendos per municipia,
quae maxime opibus valent; neu quis de iis postea ad senatum referat neve
cum populo agat; qui aliter fecerit, senatum existimare eum contra rem
publicam et salutem omnium facturum."
<p align="justify">[<a NAME="52"></a>52] Postquam Caesar dicendi finem fecit,
ceteri verbo alius alii varie assentiebantur. at M. Porcius Cato rogatus
sententiam huiusce modi orationem habuit: "Longe alia mihi mens est, patres
conscripti, cum res atque pericula nostra considero, et cum sententias
nonnullorum ipse mecum reputo. Illi mihi disseruisse videntur de poena
eorum, qui patriae, parentibus, aris atque focis suis bellum parauere;
res autem monet cauere ab illis magis quam quid in illos statuamus consultare.
Nam cetera maleficia tum persequare, ubi facta sunt; hoc nisi provideris
ne accidat, ubi evenit, frustra iudicia implores: capta urbe nihil fit
reliqui victis. Sed, per deos immortalis, vos ego appello, qui semper domos,
villas, signa, tabulas vestras pluris quam rem publicam fecistis: si ista,
cuiuscumque modi sunt quae amplexamini, retinere, si voluptatibus vestris
otium praebere vultis, expergiscimini aliquando et capessite rem publicam.
Non agitur de vectigalibus neque de sociorum iniuriis: libertas et anima
nostra in dubio est. Saepenumero, patres conscripti, multa verba in hoc
ordine feci, saepe de luxuria atque avaritia nostrorum civium questus sum,
multosque mortalis ea causa aduersos habeo. Qui mihi atque animo meo nullius
umquam delicti gratiam fecissem, haut facile alterius libidini male facta
condonabam. Sed ea tametsi vos parui pendebatis, tamen res publica firma
erat, opulentia neglegentiam tolerabat. Nunc vero non id agitur, bonisne
an malis moribus vivamus, neque quantum aut quam magnificum imperium populi
Romani sit, sed haec, cuiuscumque modi videntur, nostra an nobiscum una
hostium futura sint. Hic mihi quisquam mansuetudinem et misericordiam nominat.
Iam pridem equidem nos vera vocabula rerum amisimus: quia bona aliena largiri
liberalitas, malarum rerum audacia fortitudo vocatur, eo res publica in
extremo sita est. Sint sane, quoniam ita se mores habent, liberales ex
sociorum fortunis, sint misericordes in furibus aerari: ne illi sanguinem
nostrum largiantur et, dum paucis sceleratis parcunt, bonos omnis perditum
eant. Bene et composite C. Caesar paulo ante in hoc ordine de vita et morte
disseruit, credo falsa existimans ea, quae de inferis memorantur: diverso
itinere malos a bonis loca taetra, inculta, foeda atque formidulosa habere.
Itaque censuit pecunias eorum publicandas, ipsos per municipia in custodiis
habendos, videlicet timens, ne, si Romae sint, aut a popularibus coniurationis
aut a multitudine conducta per vim eripiantur; quasi vero mali atque scelesti
tantummodo in urbe et non per totam Italiam sint, aut non ibi plus possit
audacia, ubi ad defendendum opes minores sunt. Quare uanum equidem hoc
consilium est, si periculum ex illis metuit; si in tanto omnium metu solus
non timet, eo magis refert me mihi atque vobis timere. Qua re cum de P.
Lentulo ceterisque statuetis, pro certo habetote vos simul de exercitu
Catilinae et de omnibus coniuratis decernere. Quanto vos attentius ea agetis,
tanto illis animus infirmior erit; si paulum modo vos languere viderint,
iam omnes feroces aderunt. Nolite existimare maiores nostros armis rem
publicam ex parua magnam fecisse. Si ita esset, multo pulcherrimam eam
nos haberemus: quippe sociorum atque civium, praeterea armorum atque equorum
maior copia nobis quam illis est. Sed alia fuere, quae illos magnos fecere,
quae nobis nulla sunt: domi industria, foris iustum imperium, animus in
consulendo liber, neque delicto neque libidini obnoxius. pro his nos habemus
luxuriam atque avaritiam, publice egestatem, priuatim opulentiam. laudamus
divitias, sequimur inertiam. Inter bonos et malos discrimen nullum, omnia
virtutis praemia ambitio possidet. Neque mirum: ubi vos separatim sibi
quisque consilium capitis, ubi domi voluptatibus, hic pecuniae aut gratiae
seruitis, eo fit ut impetus fiat in vacuam rem publicam. Sed ego haec omitto.
coniurauere nobilissimi ciues patriam incendere, Gallorum gentem infestissimam
nomini Romano ad bellum arcessunt, dux hostium cum exercitu supra caput
est; vos cunctamini etiam nunc et dubitatis, quid intra moenia deprensis
hostibus faciatis? misereamini censeo-deliquere homines adulescentuli per
ambitionem-atque etiam armatos dimittatis: ne ista vobis mansuetudo et
misericordia, si illi arma ceperint, in miseriam conuertat. Scilicet res
ipsa aspera est, sed vos non timetis eam. Immo vero maxime. Sed inertia
et mollitia animi alius alium expectantes cunctamini, videlicet dis immortalibus
confisi, qui hanc rem publicam saepe in maximis periculis seruauere. Non
votis neque suppliciis muliebribus auxilia deorum parantur; vigilando,
agendo, bene consulendo prospere omnia cedunt. ubi socordiae te atque ignaviae
tradideris, nequiquam deos implores: irati infestique sunt. apud maiores
nostros A. Manlius Torquatus bello Gallico filium suum, quod is contra
imperium in hostem pugnaverat, necari iussit, atque ille egregius adulescens
immoderatae fortitudinis morte poenas dedit; vos de crudelissimis parricidis
quid statuatis, cunctamini? videlicet cetera vita eorum huic sceleri obstat.
Verum parcite dignitati Lentuli, si ipse pudicitiae, si famae suae, si
dis aut hominibus umquam ullis pepercit. Ignoscite Cethegi adulescentiae,
nisi iterum patriae bellum fecit. Nam quid ego de Gabinio, Statilio, Caepario
loquar? Quibus si quicquam umquam pensi fuisset, non ea consilia de re
publica habuissent. Postremo, patres conscripti, si mehercule peccato locus
esset, facile paterer vos ipsa re corrigi, quoniam verba contemnitis. Sed
undique circumventi sumus. Catilina cum exercitu faucibus urget; alii intra
moenia atque in sinu urbis sunt hostes; neque parari neque consuli quicquam
potest occulte: quo magis properandum est. Quare ego ita censeo, cum nefario
consilio sceleratorum civium res publica in summa pericula venerit, iique
indicio T. Volturci et legatorum Allobrogum conuicti confessique sint caedem,
incendia aliaque se foeda atque crudelia facinora in civis patriamque paravisse,
de confessis, sicuti de manufestis rerum capitalium, more maiorum supplicium
sumendum."
<p align="justify">[<a NAME="53"></a>53] Postquam Cato assedit, consulares
omnes itemque senatus magna pars sententiam eius laudant, virtutem animi
ad caelum ferunt, alii alios increpantes timidos vocant. Cato clarus atque
magnus habetur; senati decretum fit, sicuti ille censuerat. Sed mihi multa
legenti, multa audienti, quae populus Romanus domi militiaeque, mari atque
terra praeclara facinora fecit, forte libuit attendere, quae res maxime
tanta negotia sustinuisset. Sciebam saepenumero parua manu cum magnis legionibus
hostium contendisse; cognoveram paruis copiis bella gesta cum opulentis
regibus, ad hoc saepe fortunae violentiam toleravisse, facundia Graecos,
gloria belli Gallos ante Romanos fuisse. Ac mihi multa agitanti constabat
paucorum civium egregiam virtutem cuncta patravisse, eoque factum, uti
divitias paupertas, multitudinem paucitas superaret. Sed postquam luxu
atque desidia civitas corrupta est, rursus res publica magnitudine sui
imperatorem atque magistratuum vitia sustentabat ac, sicuti effeta esset
partu, multis tempestatibus haud sane quisquam Romae virtute magnus fuit.
Sed memoria mea ingenti virtute, diversis moribus fuere viri duo, M. Cato
et C. Caesar. Quos quoniam res obtulerat, silentio praeterire non fuit
consilium, quin utriusque naturam et mores, quantum ingenio possum, aperirem.
<p align="justify">[<a NAME="54"></a>54] Igitur iis genus aetas eloquentia
prope aequalia fuere, magnitudo animi par, item gloria, sed alia alii.
Caesar beneficiis ac munificentia magnus habebatur, integritate vitae Cato.
Ille mansuetudine et misericordia clarus factus, huic seueritas dignitatem
addiderat. Caesar dando subleuando ignoscendo, Cato nihil largiendo gloriam
adeptus est. In altero miseris perfugium erat, in altero malis pernicies.
Illius facilitas, huius constantia laudabatur. Postremo Caesar in animum
induxerat laborare, vigilare; negotiis amicorum intentus sua neglegere,
nihil denegare quod dono dignum esset; sibi magnum imperium, exercitum,
bellum novum exoptabat, ubi virtus enitescere posset. At Catoni studium
modestiae, decoris, sed maxime seueritatis erat; non divitiis cum divite
neque factione cum factioso, sed cum strenuo virtute, cum modesto pudore,
cum innocente abstinentia certabat; esse quam videri bonus malebat: ita,
quo minus petebat gloriam, eo magis illum assequebatur.
<p align="justify">[<a NAME="55"></a>55] Postquam, ut dixi, senatus in Catonis
sententiam discessit, consul optimum factu ratus noctem quae instabat antecapere,
ne quid eo spatio nouaretur, tresviros quae [ad] supplicium postulabat
parare iubet. Ipse praesidiis dispositis Lentulum in carcerem deducit;
idem fit ceteris per praetores. Est in carcere locus, quod Tullianum appellatur,
ubi paululum ascenderis ad laevam, circiter duodecim pedes humi depressus;
eum muniunt undique parietes atque insuper camera lapideis fornicibus iuncta;
sed incultu tenebris odore foeda atque terribilis eius facies est. In eum
locum postquam demissus est Lentulus, vindices rerum capitalium, quibus
praeceptum erat, laqueo gulam fregere. Ita ille patricius ex gente clarissima
Corneliorum, qui consulare imperium Romae habuerat, dignum moribus factisque
suis exitum [vitae] invenit. De Cethego, Statilio, Gabinio, Caepario eodem
modo supplicium sumptum est.
<p align="justify">[<a NAME="56"></a>56] Dum ea Romae geruntur, Catilina
ex omni copia, quam et ipse adduxerat et Manlius habuerat, duas legiones
instituit, cohortis pro numero militum complet. Deinde, ut quisque voluntarius
aut ex sociis in castra venerat, aequaliter distribuerat, ac breui spatio
legiones numero hominum expleverat, cum initio non amplius duobus milibus
habuisset. Sed ex omni copia circiter pars quarta erat militaribus armis
instructa; ceteri, ut quemque casus armaverat, sparos aut lanceas, alii
praeacutas sudis portabant. Sed postquam Antonius cum exercitu adventabat,
Catilina per montis iter facere, modo ad urbem, modo Galliam vorsus castra
mouere, hostibus occasionem pugnandi non dare. Sperabat propediem magnas
copias sese habiturum, si Romae socii incepta patravissent. Interea servitia
repudiabat, cuius initio ad eum magnae copiae concurrebant, opibus coniurationis
fretus, simul alienum suis rationibus existimans videre causam civium cum
seruis fugitiuis communicavisse.
<p align="justify">[<a NAME="57"></a>57] Sed postquam in castra nuntius pervenit
Romae coniurationem patefactam, de Lentulo et Cethego ceterisque, quos
supra memoravi, supplicium sumptum, plerique, quos ad bellum spes rapinarum
aut nouarum rerum studium illexerat, dilabuntur; reliquos Catilina per
montis asperos magnis itineribus in agrum Pistoriensem abducit eo consilio,
uti per tramites occulte perfugeret in Galliam Transalpinam. At Q. Metellus
Celer cum tribus legionibus in agro Piceno praesidebat, ex difficultate
rerum eadem illa existimans quae supra diximus Catilinam agitare. Igitur
ubi iter eius ex perfugis cognovit, castra propere mouit ac sub ipsis radicibus
montium consedit, qua illi descensus erat in Galliam properanti. Neque
tamen Antonius procul aberat, utpote qui magno exercitu locis aequioribus
expeditus in fuga sequeretur. Sed Catilina postquam videt montibus atque
copiis hostium sese clausum, in urbe res adversas, neque fugae neque praesidi
ullam spem, optimum factu ratus in tali re fortunam belli temptare, statuit
cum Antonio quam primum confligere. Itaque contione advocata huiusce modi
orationem habuit:
<p align="justify">[<a NAME="58"></a>58] "Compertum ego habeo, milites, verba
virtutem non addere, neque ex ignavo strenuom neque fortem ex timido exercitum
oratione imperatoris fieri. Quanta cuiusque animo audacia natura aut moribus
inest, tanta in bello patere solet. Quem neque gloria neque pericula excitant,
nequiquam hortere: timor animi auribus officit. Sed ego vos, quo pauca
monerem, advocavi, simul uti causam mei consili aperirem. Scitis equidem,
milites, socordia atque ignavia Lentuli quantam ipsi nobisque cladem attulerit,
quoque modo, dum ex urbe praesidia opperior, in Galliam proficisci nequiuerim.
Nunc vero quo loco res nostrae sint, iuxta mecum omnis intellegitis. Exercitus
hostium duo, unus ab urbe, alter a Gallia obstant; diutius in his locis
esse, si maxime animus ferat, frumenti atque aliarum rerum egestas prohibet;
quocumque ire placet, ferro iter aperiendum est. Quapropter vos moneo,
uti forti atque parato animo sitis et, cum proelium inibitis, memineritis
vos divitias, decus, gloriam, praeterea libertatem atque patriam in dextris
vestris portare. Si vincimus, omnia nobis tuta erunt: commeatus abunde,
municipia atque coloniae patebunt; si metu cesserimus, eadem illa adversa
fient, neque locus neque amicus quisquam teget quem arma non texerint.
Praeterea, milites, non eadem nobis et illis necessitudo impendet: nos
pro patria, pro libertate, pro vita certamus; illis superuacuaneum est
pugnare pro potentia paucorum. Quo audacius aggredimini memores pristinae
virtutis. licuit vobis cum summa turpitudine in exilio aetatem agere, potuistis
nonnulli Romae amissis bonis alienas opes expectare: quia illa foeda atque
intoleranda viris videbantur, haec sequi decrevistis. Si haec relinquere
vultis, audacia opus est: nemo nisi victor pace bellum mutauit. Nam in
fuga salutem sperare, cum arma, quibus corpus tegitur, ab hostibus auerteris,
ea vero dementia est. Semper in proelio iis maximum est periculum, qui
maxime timent: audacia pro muro habetur. Cum vos considero, milites, et
cum facta vestra aestimo, magna me spes victoriae tenet. Animus aetas virtus
vestra me hortantur, praeterea necessitudo, quae etiam timidos fortis facit.
Nam multitudo hostium ne circumvenire queat, prohibent angustiae loci.
Quod si virtuti vestrae fortuna inviderit, cauete inulti animam amittatis,
neu capti potius sicuti pecora trucidemini, quam virorum more pugnantes
cruentam atque luctuosam victoriam hostibus relinquatis."
<p align="justify">[<a NAME="59"></a>59] Haec ubi dixit, paululum commoratus
signa canere iubet atque instructos ordines in locum aequum deducit. Dein
remotis omnium equis, quo militibus exaequato periculo animus amplior esset,
ipse pedes exercitum pro loco atque copiis instruit. Nam, uti planities
erat inter sinistros montis et ab dextra rupe aspera, octo cohortis in
fronte constituit, reliquarum signa in subsidio artius collocat. Ab his
omnis evocatos et centuriones, praeterea ex gregariis militibus optimum
quemque [armatum] in primam aciem subducit. C. Manlium in dextra, Faesulanum
quendam in sinistra parte curare iubet. Ipse cum libertis et colonis propter
aquilam assistit, quam bello Cimbrico C. Marius in exercitu habuisse dicebatur.
At ex altera parte C. Antonius, pedibus aeger quod proelio adesse nequibat,
M. Petreio legato exercitum permittit. Ille cohortis veteranas, quas tumulti
causa conscripserat, in fronte, post eas ceterum exercitum in subsidiis
locat. Ipse equo circumiens unum quemque nominans appellat, hortatur, rogat,
ut meminerint se contra latrones inermis pro patria, pro liberis, pro aris
atque focis suis certare. Homo militaris, quod amplius annos triginta tribunus
aut praefectus aut legatus aut praetor cum magna gloria in exercitu fuerat,
plerosque ipsos factaque eorum fortia noverat: ea commemorando militum
animos accendebat.
<p align="justify">[<a NAME="60"></a>60] Sed ubi omnibus rebus exploratis
Petreius tuba signum dat, cohortis paulatim incedere iubet; idem facit
hostium exercitus. Postquam eo ventum est, unde a ferentariis proelium
committi posset, maximo clamore cum infestis signis concurrunt; pila omittunt,
gladiis res geritur. Veterani pristinae virtutis memores comminus acriter
instare, illi haud timidi resistunt: maxima vi certatur. Interea Catilina
cum expeditis in prima acie versari, laborantibus succurrere, integros
pro sauciis arcessere, omnia providere, multum ipse pugnare, saepe hostem
ferire: strenui militis et boni imperatoris officia simul exequebatur.
Petreius ubi videt Catilinam, contra ac ratus erat, magna vi tendere, cohortem
praetoriam in medios hostis inducit eosque perturbatos atque alios alibi
resistentis interficit. Deinde utrimque ex lateribus ceteros aggreditur.
Manlius et Faesulanus in primis pugnantes cadunt. Catilina postquam fusas
copias seque cum paucis relicuum videt, memor generis atque pristinae suae
dignitatis in confertissimos hostis incurrit ibique pugnans confoditur.
<p align="justify">[<a NAME="61"></a>61] Sed confecto proelio, tum vero cerneres,
quanta audacia quantaque animi vis fuisset in exercitu Catilinae. Nam fere
quem quisque [vivos] pugnando locum ceperat, eum amissa anima corpore tegebat.
Pauci autem, quos medios cohors praetoria disiecerat, paulo diversius,
alis alibi stantes, sed omnes tamen adversis vulneribus conciderant. Catilina
vero longe a suis inter hostium cadavera repertus est, paululum etiam spirans
ferociamque animi, quam habuerat vivos, in vultu retinens. Postremo ex
omni copia neque in proelio neque in fuga quisquam civis ingenuos captus
est: ita cuncti suae hostiumque vitae iuxta pepercerant. Neque tamen exercitus
populi Romani laetam aut incruentam victoriam adeptus erat. Nam strenuissumus
quisque aut occiderat in proelio aut grauiter vulneratus discesserat. Multi
autem, qui e castris visendi aut spoliandi gratia processerant, volventes
hostilia cadavera amicum alii, pars hospitem aut cognatum reperiebant;
fuere item qui inimicos suos cognoscerent. Ita varie per omnem exercitum
laetitia, maeror, luctus atque gaudia agitabantur.
 
 </span>
</div>

</body>
</html>
